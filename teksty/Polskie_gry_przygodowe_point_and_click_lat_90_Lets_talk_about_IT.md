
Niniejszy tekst mojego autorstwa ukazał się na stronach **Let’s talk about IT** — inicjatywy, która skupia entuzjastów i specjalistów z różnych obszarów IT, od doświadczonych ekspertów po wszystkich pośrednio związanych z branżą, zarówno z obszarów miękkich, jak i technicznych.

[Link do posta na LinkedIn](https://www.linkedin.com/feed/update/urn:li:activity:7293522185585930243?utm_source=share&utm_medium=member_android&rcm=ACoAAEeGoGUBJMhf7t4BBTq1v7OURVWaKBMrYsE)

# Polskie gry przygodowe point and click lat 90'

Obecnie Polska jest poważnym producentem gier w Europie, jednak wcale nie tak dawno, w latach 90’ i na początku roku 2000’, sytuacja wyglądała całkowicie inaczej. Budżety polskich zespołów deweloperskich były śmiesznie małe w porównaniu do zachodniej konkurencji. Większość projektów „finansowała się” z oszczędności ich twórców, a zewnętrzni inwestorzy pozostawali w sferze marzeń. Polscy deweloperzy, aby nadgonić finansowe braki względem zachodnich zespołów, musieli się wykazać nielichą kreatywnością, np. stosując innowacyjne rozwiązania dotyczące rozgrywki. W ten trend idealnie wpisują się dwie gry przygodowe typu point and click z lat 90’, z którymi miałem okazję się zetknąć.

## Sołtys (1995)

Pierwszą z nich jest gra **„Sołtys”** (brzmi równie dumnie i swojsko niczym „Wiedźmin”!), wydana w 1995 r. przez **LK Avalon**. Fabuła gry toczy się na polskiej wsi i zaczyna się od ceremonii ślubnej córki sołtysa, z której ucieka jej narzeczony. Wkurzona żona sołtysa każe mu odszukać narzeczonego, usilnie zachęcając go poprzez serię morderczych ciosów w głowę wałkiem, a następnie zasadzając potężnego kopa w zadek. Nieszczęśnik wylatuje przez drzwi swojej chaty, ląduje na podwórzu swojego gospodarstwa i chcąc nie chcąc, udaje się na poszukiwania.

Za sporą popularnością **„Sołtysa”** stał swojski klimat oraz liczne odniesienia do polskiej kultury oraz humoru. Przykład stanowi zwinięta droga, którą musimy rozwinąć za pomocą korby, lub przekonywanie leniwego listonosza za pomocą szklanki wódki, aby łaskawie wykonał swoją pracę. Grafika w grze nie porywała — piksele waliły po oczach, ale miała swój unikalny charakter, np. tła poszczególnych lokacji, które wyglądały, jakby zostały namalowane farbami plakatowymi.

## Teen Agent (1995)

Kolejna gra, **„Teen Agent”**, została wydana przez **Metropolis Software** w 1995 r. Opowiada historię zwykłego nastolatka, który zostaje zwerbowany przez tajną agencję RGB do zbadania sprawy znikającego złota z Mega Banku. Rekrutacja odbywa się w niezwykle profesjonalny i rozbudowany sposób — mianowicie za pomocą wskazania przez wróżkę ;).

Gra w sposób oczywisty wyśmiewa motyw, który pojawia się w wielu filmach: nastolatek w pojedynkę rozwiązuje ultra-trudne zagadki, pokonuje mafię, ratuje świat przed zagładą (niepotrzebne skreślić). Przykładem absurdalnego humoru w opisywanej produkcji jest ucieczka z więzienia. Bohater używa ryby, ziemniaka i patyczków do sushi, konstruując „sztylet” służący do zastraszenia strażnika. Gra non-stop przesiąknięta jest satyrą z motywów szpiegowskich, co uważam za jej wielki atut.

## Podsumowanie

Podsumowując, polskie gry przygodowe z lat 90’, dzięki pomysłowości swoich twórców, odniosły spory sukces. Charakteryzowały się unikalnym humorem, prostszą grafiką z charakterystycznym stylem, skupiały się na dialogach i zagadkach — nie na efektownych bajerach. Dodając do tego ograniczony w tym okresie dostęp do zachodnich produkcji ze względu na dystrybucję i cenę, takie gry jak **„Sołtys”** są nadal wspominane z nostalgią przez wielu graczy.
